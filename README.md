<!DOCTYPE html>
<html>
<head>
	<meta charset="utf-8">
	<title>Domaći</title>
</head>
<body>
	<a href="http://www.laguna.rs/_img/korice/2781/kad_su_cvetale_tikve-dragoslav_mihailovic_v.jpg"> <img src="http://www.laguna.rs/_img/korice/2781/kad_su_cvetale_tikve-dragoslav_mihailovic_v.jpg" width="800" height="190" alt="Kad su cvetale tikve 2"> </a>


	<h1>Kad su cvetale tikve</h1>

	<h2><a href="https://sr.wikipedia.org/sr/%D0%94%D1%80%D0%B0%D0%B3%D0%BE%D1%81%D0%BB%D0%B0%D0%B2_%D0%9C%D0%B8%D1%85%D0%B0%D0%B8%D0%BB%D0%BE%D0%B2%D0%B8%D1%9B">Dragoslav Mihailović</a></h2>

	<h3>Odlomak iz knjige</h3>

	<p>
	<b>N</b>e, neću se vratiti. Otišao sam još pre dvanaest godina, a ovde, u Estersundu, već sam osam.<br>
	Imam porodicu. Vidite onog beloglavog dečaka tamo? Da, liči. I jeste Šveđanin.<br> 
	Moja žena ga je rodila kao devojka, pre mene; drugi su ovde običaji. <br>
	Dao sam mu svoje prezime; oca ionako nije znao. Sad se zove Arne Sretenović.<br>
	Jedva se naučio da izgovori celo svoje ime. Učim ga da govori srpski. I, da vidite, ide mu od ruke, dosta je bistar.<br>
	Već četiri puta sam ga slao, zajedno s njegovom majkom, burazeru Vladi u Beograd. Poneli bi i pare, razume se.<br>
	Burazer ih je sa svojima – on ima ćerčicu i sinčića – slao na more. A kako bih inače objasnio zašto ih šaljem?<br>
	Ovi blesavi Šveđani misle da je Jugoslavija čitavo jedno more.<br>
	Ne bi mogli ni da zamisle da je neko bio u Jugoslaviji a da nije bio na moru.<br>
	I ja kad pođem, oni kažu:<em>„On je otišao na svoje more. On ne može bez svog mora.“</em> 
	</p>

	<a href="http://4.bp.blogspot.com/-bOm1onrNL8A/U-AdyZzWNuI/AAAAAAAAFOQ/SAeXrddKyLo/s1600/Kad-su-cvetale-tikve.jpg"><img src="http://4.bp.blogspot.com/-bOm1onrNL8A/U-AdyZzWNuI/AAAAAAAAFOQ/SAeXrddKyLo/s1600/Kad-su-cvetale-tikve.jpg" width="800" height="400" alt="Kad su cvetale tikve"></a>

	<p>
	Meni je ovde lepo. Pre četiri godine žena i ja smo nekako skupili malo para, uzeli kredit i počeli da dižemo kućicu izvan grada.<br>
	Ovde je to veliki luksuz. U Beogradu sam živeo među dušanovačkim kućercima, pa bih to hteo i tu. Kućica mi je skoro gotova.<br>
	Nije još sasvim gotova zato što se ja oko toga baš i ne lomim previše. Stalno nešto oko nje ili po baštici prčkam.<br>
	A i ova ti je zemlja nekako jalova; tek što se jedan sneg skine, već počinje da se sprema drugi. Leta, onog našeg, tako reći i nema.<br>
	I uvek se nađe nešto posla. Moj klinac me obožava; a ne mogu da kažem, volim i ja njega. Jedanput, prolazim ulicom,<br>
	a on stoji s nekim svojim drugarima i hvali se:<i>„Moj stari je u Jugoslaviji bio šampion. Novine su o njemu pisale.“</i> A ja nisam bio jugoslovenski prvak.<br>
	Bio sam prvak Srbije, dve godine, u velteru i polusrednjoj. I svearmijski prvak u srednjoj, kad sam služio vojsku.<br>
	A svojoj majci Arne kaže:<i> „Kad smo ono letos bili u našoj Jugoslaviji …“</i> Kad smo se Inge i ja uzeli, želeo sam da imamo decu.<br>
	I rekao sam joj:<i> „Ako mi ne rodiš klinca, ostaviću te.“</i> Ali u početku nismo mogli. A posle, kad je prešla tridesetu, nekako je počela da se boji.<br>
	Naravno, još za to nije kasno, još ona može da rodi. I ako bih navalio, rodila bi ga.<br>
	Ali onda sam pomislio:<strong> možda bih bar tog straha mogao da je poštedim?</strong> I rekao sam:<i> „Inge, ti se, izgleda, bojiš da rodiš?“</i> <br>
	Ona kaže:<i> „Ne znam čega se više bojim: toga da rodim ili toga da ćeš me ostaviti. Znaš šta mi je lekar još onda bio rekao.<br> 
	A meni je sada već trideset i četiri.“ „Pa, u redu“</i>, rekao sam.<i> „Možda nam više dece i nije potrebno. Dosta nam je naš Arne.<br> 
	Ako se ti složiš.“</i> A ona počela da mi ljubi prljavu bluzu. Volimo se ja i moja Inge. Istina, ne onako kao da nam je osamnaest ili dvadeset.<br> 
	Ali - volimo se. Pomalo kao drugari. Pomalo možda kao invalidi. Ali volimo se. I ne pričamo mnogo o tome.
	</p>

	<h4>Ukoliko vam se dopao ovaj odlomak, celu knjigu možete pronaći <a href="https://tamoiovde.files.wordpress.com/2012/01/kad-su-cvetale-tikve.pdf">ovde.</a></h4>


</body>
</html>
